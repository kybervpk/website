---
title: "Lehdistötiedote 19.03.2020"
---


### COVID-19 synnyttää uusia uhkia – suomalainen eettinen hakkerikollektiivi auttaa terveydenhuollon alan yrityksiä kyberhaasteissa 

&nbsp;

![](/images/tied01.jpg)

&nbsp;

#### Pandemian aikana kyberhyökkäyksiä on kohdistunut enenevissä määrin muun muassa terveydenhuollon organisaatioihin. Suomalainen hakkerikollektiivi KyberVPK on perustettu auttamaan kriittisten toimintojen tuottajia taistelussa hyökkäyksiä vastaan ja palautumaan niistä.

KyberVPK on vapaaehtoisorganisaatio, joka perustettiin auttamaan terveydenhuollon toimijoita ja muiden kriittisten toimintojen tuottajia kyberuhkien ratkaisemisessa ja ennaltaehkäisemisessä. Apua pyytävän tahon tarpeista riippuen KyberVPK voi auttaa ennaltaehkäisemään tietoturvaongelmia, testata ympäristön turvallisuutta, ratkoa yhdessä tietoturvapoikkeamia tai esimerkiksi auttaa järjestelmien turvallisessa käyttöönotossa. KyberVPK:n apu on täysin maksutonta.

_”Kyberhyökkäyksillä tavoitellaan perinteisesti taloudellista hyötyä tai jopa suoraan yhteiskunnan toimintakyvyn vahingoittamista. Pandemian aikana tähtäimessä voivat olla mm. terveydenhuolto ja muut kriittiset palvelut. Pahimmillaan onnistunut hyökkäys voi johtaa toiminnan estymiseen. KyberVPK:n tavoite on auttaa yrityksiä, joilla ei ole esimerkiksi taloudellisista syistä mahdollisuutta hankkia apua. Olemme kaikki mukana vapaaehtoisina ja yksityishenkilöinä, emmekä edusta työnantajiamme vaan ainoastaan KyberVPK:ta”_,\
kertoo KyberVPK:n koollekutsuja **Taneli Kaivola**.

Asiantuntijoiden vapaa-ajalla työskentelevän KyberVPK:n muodostavat kolmisenkymmentä tietoturva-alan ammattilaista, eettistä hakkeria. Jäsenet työskentelevät päivätyössään Suomen eturivin IT-alan yrityksissä. 

#### Tukea kyberhyökkäyksien lisäksi myös pandemian aiheuttamissa IT-haasteissa

Maailmassa tehdään lukuisia palvelunestohyökkäyksiä joka päivä, eikä koronavirus ole vähentänyt määrää. Toistaiseksi suurin COVID-19-pandemian aikainen kyberhyökkäys on kohdistettu tsekkiläiseen Brnon yliopistolliseen sairaalaan, jossa sijaitsee myös yksi maan suurimmista koronavirusta tutkivista laboratorioista.

_”Ajatus maksuttoman avun tarjoamiseen on ollut pienellä porukalla keskusteluissa jo pitkään ja organisoituminen kytenyt ajatuksissa. Pandemian edetessä seurasimme maailman tilanteen kehittymistä ja kansainvälisiä tietoturvan tuulia. Vaati vain yhden twiitin selvittää, että ideaa kannatti moni muukin kyberammatilainen, ja näin KyberVPK syntyi. Viimeistään Brnon hyökkäystä katsellessa totesimme olevan aika tarttua toimeen ja tarjota apua vastaavissa tilanteissa painiville. On täysin mahdollista, että samanlainen hyökkäys voisi kohdistua vaikkapa suomalaiseen sairaalaan. Kyberhyökkäyksiä voidaan estää pitkäjänteisellä ja ammattimaisella työllä, ja ammattitaitomme valjastaminen yhteiskunnan hyväksi on paras tapa antaa takaisin”_,\
Kaivola sanoo.

Avunpyyntöjä KyberVPK vastaanottaa nettisivunsa ([kybervpk.fi](https://kybervpk.fi/)) kautta. Etusijalla ovat terveydenhuollon ja muiden yhteiskunnalle kriittisten palveluiden tuottajat.

_“Priorisoimme kriittisten palveluiden tuottajat muiden edelle, mutta voimme tarvittaessa auttaa myös muita yrityksiä ja organisaatioita, joilla ei ole taloudellista mahdollisuutta hakea kaupallista apua. Voimme auttaa IT-haasteissa myös kuntia esimerkiksi koulujen etätöiden ja -opiskelun järjestämisessä”_,\
Kaivola kertoo.

&nbsp;

&nbsp;

Lisätietoa:

[kybervpk.fi](https://kybervpk.fi/)
\
[media@kybervpk.fi](mailto:media@kybervpk.fi)

Taneli Kaivola, KyberVPK:n perustaja, [taneli.kaivola@kybervpk.fi](mailto:taneli.kaivola@kybervpk.fi), +358 46 689 4561
\
Laura Kankaala, [laura.kankaala@kybervpk.fi](mailto:laura.kankaala@kybervpk.fi), +358 45 204 3991 



Liitteet: 
\
Kuva: Halutessanne voitte käyttää kuvituksena kuvaa, joka löytyy osoitteesta [https://kybervpk.fi/images/tied01.jpg](https://kybervpk.fi/images/tied01.jpg)

© Anu Laitila