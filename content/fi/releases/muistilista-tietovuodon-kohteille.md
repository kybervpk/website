---
title: "Muistilista tietovuodon kohteille"
description: Keräsimme kattavan listauksen ohjeita erityisesti Vastaamon tietomurron kohteille. Mikäli olet ollut Vastaamon asiakkaana ennen 2018, tietosi ovat voineet joutua vääriin käsiin. Vastaamon mukaan kopioituja ja tarkasteltuja asiakastietoja voi kuitenkin olla myös alkuvuodelta 2019, ilmeisesti maaliskuulle 2019 saakka.
aliases:
  - /ajankohtaista/muistilista-tietovuodon-kohteille/
---

Keräsimme kattavan listauksen erityisesti Vastaamon tietomurron uhreille. Mikäli olet ollut Vastaamon asiakkaana ennen vuotta 2019, ovat tietosi voineet joutua vääriin käsiin.

Nykytiedon mukaan tietomurron kohteena oli Vastaamon asiakasrekisteri marraskuussa 2018. 

Vastaamon antamia tietoja voit seurata [heidän verkkosivuiltaan](https://vastaamo.fi/ajankohtaista/).

## Oletettuja vuodettuja tietoja ovat: 

*   Etunimi ja sukunimi
*   Osoite (katuosoite, postinumero, kaupunki, maa)
*   Henkilötunnus
*   Puhelinnumero
*   Sähköpostiosoite
*   Tapaamisissa kirjoitetut muistiinpanot eli potilaskertomukset

Kaikki ylläolevat tiedot [luokitellaan henkilötiedoiksi](https://tietosuoja.fi/mika-on-henkilotieto). On hyvä huomioida, että välttämättä juuri sinusta ei ole vuotanut kaikkia yllä mainittuja tietoja.

## Jos epäilet joutuneesi tietovuodon kohteeksi tai sait henkilökohtaisen kiristysviestin, toimi seuraavasti:

### Pidä yllä päiväkirjaa tekemistä toimistasi

*   Kirjoita ylös tekemäsi toimenpiteet eli mitä, milloin, kenelle. Esimerkiksi: _Rikosilmoitus tehty poliisille 24.10.2020 klo 10.05, Asiakastiedon luottokielto tehty 24.10. klo 17.00._
*   Voit myös merkitä kuinka kauan aikaa kului toimenpiteiden suorittamiseen.
*   Näillä tiedoilla voi olla tärkeä rooli esimerkiksi poliisille sekä vahingonkorvauksia arvioitaessa tai hakiessa.
*   Päiväkirjaa pitämällä pysyt myös itse kärryillä tehdyistä toimenpiteistä ja voit tarvittaessa palata niihin tulevaisuudessa. Ihmisen muisti toimii heikosti kriisitilanteessa ja asiat unohtuvat helposti. Ilman muistiinpanoja on vaikeaa muistaa kahden kuukauden päästä missä järjestyksessä teit asioita.

### Kerää todisteita

*   Jos olet saanut kiristysviestin, ota siitä kuvakaappaus ja säilytä se tietokoneellasi tutkintaa varten. Säilytä myös alkuperäinen viesti. 
*   Kuvakaappaukset ovat tärkeää todisteaineistoa viranomaisille. Kuvakaappauksessa tulee näkyä myös lähettäjän osoite. 
*   Näin otat kuvakaappauksen Windows 10:ssä: [Microsoftin ohjeet](https://support.microsoft.com/fi-fi/windows/kuvakaappausty%C3%B6kalun-avaaminen-ja-n%C3%A4ytt%C3%B6kuvan-ottaminen-a35ac9ff-4a58-24c9-3253-f12bac9f9d44).
*   Näin otat kuvakaappauksen Applen tietokoneella: [Applen ohjeet](https://support.apple.com/fi-fi/HT201361).
*   Voit ottaa valokuvan myös tietokoneesi näytöstä. Varmista, että kuvan laatu on hyvä ja teksti on luettavissa kuvasta.
*   Säilytä kuitit kaikista aiheutuneista kuluista, esim. luottokieltoihin liittyvistä palveluista.

### Älä maksa lunnaita, äläkä kommunikoi kiristäjän kanssa

*   Kiristäjän sähköpostiviestit sisältävät nimen ja henkilötunnuksen, samanlaisia viestejä on lähetetty kymmenille tuhansille muillekin. 
*   Maksaminen ruokkii rikollisuutta ja kukaan ei voi taata ettei kyberrikollinen kiristäisi uudestaan tai vaihtoehtoisesti julkaisisi tietoja maksusta huolimatta. Älä kommunikoi kiristäjän kanssa, tiedot ovat todennäköisesti vuotaneet jo muillekin tahoille.  

### Tee poliisille rikosilmoitus tietovuodosta ja/tai kiristyksestä

*   Voit tehdä sähköisen rikosilmoituksen [Poliisin verkkosivuilla](https://www.poliisi.fi/rikokset/sahkoinen_rikosilmoitus). Palvelu on käytössä joka päivä klo 06.00 - 22.45. Mikäli et heti pääse tekemään ilmoitusta, kokeile myöhemmin uudestaan. Mikäli olet saanut kiristysviestin, liitä se sähköiseen rikosilmoitukseen kuvakaappauksena.
*   Mikä sinulla ei ole mahdollista tehdä rikosilmoitusta verkossa, voi tehdä sen paikallisella Poliisilaitoksella.
*   Poliisi ohjeistaa olemaan soittamatta hätäkeskukseen.

### Tee ilmoitus Kyberturvallisuuskeskukselle

*   Voit ilmoittaa tapahtumasta [Kyberturvallisuuskeskuksen ilmoituslomakkeella](https://www.kyberturvallisuuskeskus.fi/fi/ilmoita).
*   Yhteydenottojen perusteella Kyberturvallisuuskeskus selvittää verkkopalveluihin, viestintäpalveluihin ja lisäarvopalveluihin kohdistuvia tietoturvaloukkauksia ja niiden uhkia, kerää tietoa näistä tapahtumista ja tiedottaa tietoturva-asioista. Kyberturvallisuuskeskus myös auttaa tietoturva-asioissa. Yleisen tietoturvatietouden lisäksi apu voi olla luonteeltaan teknistä.

### Ota henkilökohtainen luottokielto

*   Näin varmistut, että kukaan ei voi ottaa lainoja nimissäsi. Luottorekistereitä ylläpitää Suomessa kaksi eri tahoa: Asiakastieto ja Bisnode, ja suosittelemme tekemään luottokiellon molempiin. Huomioithan, että luottokielto on voimassa kaksi vuotta kerrallaan ja se pitää muistaa uusia itse. 
*   Asiakastiedon oma luottokiellon turvamerkintä maksaa 19,95 €, ja sen voi ottaa [Asiakastiedon verkkopalvelussa](https://www.asiakastieto.fi/omatieto/fi/tuotteet/oma-luottokielto).
*   Bisnoden luottokielto maksaa 15,95 €, ja sen voi ottaa [Bisnoden verkkopalvelussa](https://my.bisnode.fi/protection).
*   Luottokielloilla voit ennaltaehkäistä henkilötietojesi väärinkäytöllä tehtäviä petoksia. Henkilötunnuksella ja muilla henkilötiedoilla rikoksen tekijä voi onnistua tekemään esimerkiksi osamaksukauppoja tai ottamaan muuta luottoa uhrin nimiin. Luottokieltojen tekemisellä voit ehkäistä näitä petoksia. Tämä omaehtoinen määräaikainen luottokielto ei estä sinua itseäsi tekemästä osamaksukauppaa tai ottamaan muuta luottoa. Saat erillisen tositteen, jolla osoitat luottokelpoisuutesi omaehtoisesta luottokiellosta huolimatta.

### Tee osoitteenmuutoskielto Postiin, palvelu on maksuton

*   Voit estää henkilötiedoillasi tehtävät osoitteenmuutokset pyytämällä [muuttosuojauksen Postilta](https://www.posti.fi/fi/henkiloille/kirjeet-ja-postipalvelut/jakelu-ja-muuttaminen/tietojen-luovuttamisen-kieltaminen).
*   Suojatulle ei voi tallentaa minkäänlaista osoitteenmuutosta tai jakelun keskeytystä niin kauan kuin suojaus on päällä. Näin sinun nimissäsi ei voida myöskään tilata mitään tavaraa toiseen osoitteeseen.
*   Lue myös [Postin ohjeet muuttoilmoituksesta ja tietoturvasta](https://www.posti.fi/fi/asiakastuki/tiedotteet/20200615_muuttoilmoitus_ja_tietoturva)

### Tee rekisteröintikielto (PRH), palvelu on maksuton

*   Rekisteröintikiellon tekemisellä voit ennaltaehkäistä sitä, että henkilötiedoillasi sinut merkittäisiin esimerkiksi kaupparekisteriin jonkun yrityksen vastuuhenkilöksi. Kun teet rekisteröintikiellon Patentti- ja rekisterihallitukselle (PRH), sinua ei saa merkitä henkilötiedoillasi mihinkään yrityksen tai yhteisön vastuuhenkilöksi
*   Tee rekisteröintikielto verkossa [Patentti- ja rekisterihallituksen ohjeiden mukaisesti](https://www.prh.fi/fi/kaupparekisteri/valty_huijauksilta/rekisterointikielto.html)

### Harkitse myös tietojen luovuttamisen kieltämistä Väestötietojärjestelmään.

*   Jos tietovuodon aikaiset osoitetietosi tai muut tietosi ovat muuttuneet, olisi hyvä suojata nykyiset tietosi. 
*   Digi- ja väestötietovirasto: [Tietojen luovuttamisen kieltäminen](https://dvv.fi/tietojen-luovuttamisen-kieltaminen)

### Salasanat ja kaksivaiheinen tunnistautuminen

*   Tietojenkalastelu- ja roskapostiviestit saattavat lisääntyä, ja sinua voi myös kiristää useampi taho suoraan. Kyberrikollinen on saanut käsiinsä suuren määrän sähköpostitietoja. Se tarkoittaa, että ne saattavat päätyä muiden rikollisten käsiin ja joku voi lähteä testaamaan niiden salasanoja. Varmista, että sinulla on pitkä salasana käytössä kaikissa palveluissa ja ota käyttöön kaksivaiheinen tunnistautuminen, mikäli mahdollista. Vaihda myös vuotaneen sähköpostiosoitteen salasana.
*   Ohjeet hyvään salasanaan: 
    1. Mitä pidempi salasana on, sitä turvallisempi se on. Hyvä vähimmäispituus salasanalle on 16 merkkiä.
    2. Käytä salasanassasi isoja kirjaimia ja erikoismerkkejä.
    3. Kirjoitusvirheet, murre, puhekielen ilmaisut ja muu sanojen rikkominen vahventavat salasanaa.
    4. Tee jokaiseen palveluun oma salasana.
    5. Panosta tärkeisiin salasanoihin, joita käytät unohtuneiden salasanojen palautukseen, kuten sähköpostin salasanaa.
    6. Älä koskaan kerro salasanojasi kenellekään - edes viranomaiset eivät kysy niitä sinulta!
    7. Ota käyttöön salasananhallintaohjelma, jolloin sinun ei tarvitse muistaa salasanojasi ulkoa. Esimerkiksi suomalainen [F‑Secure ID PROTECTION](https://www.f-secure.com/fi/home/products/id-protection) tai avoimen lähdekoodin [KeePassX](https://www.keepassx.org/) ovat ohjelmia tähän tarkoitukseen.
    *   Lisätietoja [Kyberturvallisuuskeskuksen verkkosivuilta](https://www.kyberturvallisuuskeskus.fi/fi/ajankohtaista/ohjeet-ja-oppaat/pidempi-parempi-nain-teet-hyvan-salasanan).
*   Ota kaksivaiheinen tunnistautuminen käyttöön kaikissa mahdollisissa palveluissa, kuten sähköposti- ja sosiaalisen median palveluissa. Pankkipalveluissa kaksivaiheinen tunnistautuminen on yleensä pakollinen. Kaksivaiheinen tunnistautuminen varmentaa henkilöllisyytesi kahta eri tunnistautumismenetelmää hyödyntäen. Voit tarkistaa palvelut, joissa kaksivaiheinen tunnistautuminen on mahdollista [Two Factor Auth -verkkosivustolta](https://twofactorauth.org/). Käytä mieluiten erillistä tunnistautumissovellusta, kuten esimerkiksi Google Authenticatoria ([Android](https://play.google.com/store/apps/details?id=com.google.android.apps.authenticator2&hl=fi_FI&gl=FI), [iOS](https://apps.apple.com/fi/app/google-authenticator/id388497605)) tai [Microsoft Authenticatoria](https://www.microsoft.com/en-us/account/authenticator).

### Tarkista omien vakuutustesi ehdot

* Joidenkin vakuutusyhtiöiden kotivakuutukseen sisältyy rajattu lakimiesapu identiteettivarkauden kohteelle. Tietosuoja-asetuksen perusteella sinulle voi muodostua oikeus vahingonkorvauksiin. 

### Lähetä rekisteritietojen tarkastuspyyntö tiedoistasi Vastaamolle

*   Sinulla on tietosuoja-asetuksen mukaan oikeus saada tietoa siitä, mitä tietoja Vastaamo on sinusta tallentanut. Näiden tietojen selvittäminen voi auttaa sinua harkitsemaan mitä toimia voit tehdä välttyäksesi lisävahingoilta. 
*   Ota yhteyttä Vastaamoon [tarkastuspyyntölomakkeella](https://vastaamo.fi/files/rekisteritietojen_tarkastuspyynto.pdf). Lisätietoja Vastaamon tietosuojasta saa [Vastaamon verkkosivuilta](https://vastaamo.fi/tietosuoja/).
*   Huomioithan, että vastaamiseen saattaa mennä useampia viikkoja.

### Tee suoramarkkinointikielto Traficomiin ja ASML:lle

*   Kuluttaja voi rajoittaa puhelinmyyntiä soittamalla palvelunumeroon 0600 13404 ma-pe klo 8-18. Puhelun hinta 0,39 € / min+pvm, jonotus on maksutonta. (Huom. palvelunumeroon ei voi soittaa ulkomailta.)
*   ASML ei veloita muita maksuja rajoituspalveluun soittajalta. Lisätiedot [ASML:n verkkosivuilta](https://www.asml.fi/kieltopalvelut/).
*   Jos sinulla on rekisteröity ajoneuvo tai taksilupa, voit tehdä Traficomin tietojenluovutuskiellon liikenteen rekistereistä [Traficomin verkkopalvelussa](https://www.traficom.fi/fi/asioi-kanssamme/tee-tiedonluovutuskielto).

### Oikeus tulla unohdetuksi hakukoneissa

*   Yksityisyydensuojan vuoksi sinulla voi olla oikeus pyytää tiettyjen sinua koskevien henkilötietojen poistamista Googlen ja Bingin hakukoneista.
*   [Googlen poistopyyntölomake](https://www.google.com/webmasters/tools/legal-removal-request?complaint_type=rtbf&hl=fi&rd=1)
*   [Bingin poistopyyntölomake](https://www.bing.com/webmaster/tools/eu-privacy-request)

### Pidä huolta itsestäsi

*   Älä hätäänny. Välttämättä juuri sinusta ei ole vuotanut kaikkia yllä mainittuja henkilötietoja.  
*   Katso otsikon _Mistä saat apuja henkiseen kriisinkestävyyteen_ alta listaus tahoista, joiden kanssa voit keskustella asioista. Et ole yksin tämän ikävän asian kanssa. 

### Muita vinkkejä

*   Vuosiko tietomurrossa työsähköposti henkilökohtaisen sähköpostin sijaan? Ota yhteyttä työnantajaasi, esim. henkilöstöpäällikköön. Parhaimmillaan saat tukea myös työnantajaltasi tämän vaikean tilanteen kanssa. 
*   Arvioi turvakiellon tarvetta. Kiellon perusteeksi käyvät esimerkiksi todistajien suojelu, perheväkivaltatilanne tai ammatti, jossa joutuu kokemaan säännöllisesti fyysisen väkivallan uhkaa. Voit arvioida tarvetta esim. poliisin kanssa.
*   Tarkkaile digitaalista jalanjälkeä aktiivisesti tulevaisuudessa. Voit ottaa käyttöön [Have I been pwned?](https://haveibeenpwned.com/)  -palvelun, joka ilmoittaa, jos sähköpostisi on vuotanut julkisesti. Palvelu on tietoturva-asiantuntija Troy Huntin ylläpitämä. Vaihtoehtoisesti voit ottaa käyttöön kotimaisen [F-Securen suomenkielisen palvelun](https://www.f-secure.com/fi/home/free-tools/identity-theft-checker) tai myös kotimaisen [Badrap.io](https://badrap.io/)-palvelun.
*   Voit halutessasi ottaa käyttöön [Google Alerts -palvelun](https://www.google.fi/alerts) omalle nimellesi. Palvelu lähettää sähköpostin, jos valitsemasi hakusana ilmestyy Googlen hakutuloksiin. Hakusanoina voivat olla esim. oma puhelinnumero, nimi ja sähköpostiosoite.
*   Jos saat kirjatun kirjeen, varmista lähettäjä ennen kuin kuittaat sen vastaanotetuksi. Lähettäjä saattaa olla rikollinen, joka haluaa vahvistaa osoitteesi voimassaolon. 

## Mistä saat apua henkiseen kriisinkestävyyteen?
 
### Vastaamon kriisipuhelin

*   Yhteystiedot: [044 4141 997](tel:+358444141997), avoinna pe 21 asti, la 10-14 ja 17-21 ja su 10–21

### Valtakunnallinen kriisipuhelin

*   Valtakunnallinen kriisipuhelin päivystää ympäri vuorokauden numerossa [09 2525 0111](tel:+358925250111)
*   Lisätietoja [Suomen mielenterveys ry:n verkkosivuilta](https://mieli.fi/fi/tukea-ja-apua/kriisipuhelin-keskusteluapua-numerossa-09-2525-0111)

### Kirkon keskusteluapu

*   [Kirkon keskusteluapu](https://kirkonkeskusteluapua.fi/) on käytettävissäsi puhelimen, chatin, sähköpostin tai kirjeen välityksellä. 
*   Palveleva kirje: Kirjoita kirje ja lähetä se osoitteella: Palveleva kirje, PL 210, 00131 Helsinki. Jos haluat vastauksen, liitä mukaan nimi- ja osoitetietosi.
*   Palveleva puhelin [0400 22 11 80](tel:+358400221180), avoinna joka ilta klo 18 - 24. Operaattori veloittaa puhelusta liittymäsopimuksesi mukaisen hinnan (pvm/mpm).
*   Palveleva chat: Keskustelut ovat kahdenkeskisiä. Yhteydenottaja näkyy päivystäjälle nimettomänä. Chat palvelee ma-pe klo 12-20. Linkin chattiin löydät [Kirkon keskusteluavun verkkosivuilta](https://kirkonkeskusteluapua.fi/).

### Rikosuhripäivystys

*   Verkkorikollisuuden uhrit voivat saada käytännön neuvoja rikosasiassa ja keskusteluapua Rikosuhripäivystyksen palveluissa:
*   Rikosuhripäivystys numerossa [116 006](tel:+358116006) palvelee suomeksi ma–pe kello 9–20 ja ruotsiksi kello 12–14. Puhelu on maksuton.
*   RIKUchat on auki arkisin kello 9–15 ja lisäksi maanantaisin klo 17–19. Chat on osoitteessa riku.fi/chat

### Suomen Punainen Risti

*   SPR avaa kriisipalvelunsa numerossa [0800 100 200](tel:+358800100200) sunnuntaina 25.10.2020.
*   Auki su 25.10. klo 15.00 - 21.00 ja maanantaista 26.10. alkaen 9.00 - 21.00.
*   Lisätietoja [SPR:n tiedotteesta](https://www.punainenristi.fi/uutiset/20201025/punainen-risti-avaa-auttavan-puhelimen-vastaamon-asiakkaiden-tueksi).

### Helsingin sosiaali- ja terveyspalvelut tarjoaa apua helsinkiläisille tarvittaessa ympäri vuorokauden

*   Terveyspalvelujen neuvonta, p. [09 10023](tel:+358910023).
*   Helsingin kriisipäivystys, p. [09 310 44222](tel:+358931044222).
*   Lisätietoja [Helsingin kaupungin verkkosivuilta](https://www.hel.fi/uutiset/fi/sosiaali-ja-terveysvirasto/apua-ja-tukea-on-tarjolla-tietomurron-uhriksi-joutuneille).
*   Tarkista kriisiavun saatavuus kotikunnaltasi.

### Kysymyksiä ja vastauksia uhreille 

*   [Vastaamon omat tiedotteet](https://vastaamo.fi/ajankohtaista/).
*   [Kyberturvallisuuskeskuksen kysymyksiä ja vastauksia -sivu](https://www.kyberturvallisuuskeskus.fi/fi/ajankohtaista/kysymyksia-ja-vastauksia-identiteettivarkauden-tai-tietovuodon-uhrille).

## Lue myös

*   [Tietosuojavaltuutetun toimiston ohjeet](https://tietosuoja.fi/jos-joudut-tietoturvaloukkauksen-kohteeksi).
*   [Rikosuhripäivystyksen ohjeet](https://www.riku.fi/toimi-nain-jos-tietojasi-on-vuodettu-verkkoon/).
*   [Elinkeinoelämän keskusliiton ohjeet](https://ek.fi/ajankohtaista/uutiset/tietovuodon-kohteeksi-joutuneen-muistilista/).

Mikäli sinulla on tietoja, joista voisi poliisille olla jotakin hyötyä, voit lähettää poliisille nettivinkin. Huomioithan, että nettivinkki ei ole rikosilmoitus! Nettivinkin voit tehdä [poliisin verkkosivuilla](https://www.poliisi.fi/nettivinkki).

Yhteenveto on laadittu mm. poliisin, Rikosseuraamuslaitoksen, Kyberturvallisuuskeskuksen ja Elinkeinoelämän keskusliiton ohjeistuksien pohjalta sekä KyberVPK:n tietoturva-asiantuntijoiden avustuksella.

Puuttuuko listalta mielestäsi jotakin? Muuta kommentoitavaa? Ota yhteyttä: [media@kybervpk.fi](mailto:media@kybervpk.fi)

_Tätä artikkelia päivitetään tarpeen mukaan._
